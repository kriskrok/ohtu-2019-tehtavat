Prinsessa pulassa

Olipa kerran ilkeä vanha lohikäärme. Se oli iso kuin rekka-auto. Lohikäärmeellä oli vihreät suomut, terävät kynnet ja pienet tihrusilmät. Kaikki ihmiset pelkäsivät lohikäärmettä. Se oli vanha ja ahne. Lohikäärme oli vuosien mittaan kerännyt itselleen aarteita torniin. Sillä oli kasoittain kultarahoja, kauniita jalokivikoruja ja upeita marmoriveistoksia.

Ilkeä lohikäärme asui vuorella lähellä kuninkaan linnaa. Linnassa asui kuningas, kuningatar ja pieni prinsessa Ellinoora. Ylhäältä vuoreltaan lohikäärme tähyili alas linnaan. Se kuuli sanottavan, että prinsessa oli ihmeen kaunis. Kuin valtakunnan kaunein jalokivi. ”Valtakunnan kaunein jalokivi!” lohikäärme ajatteli, ”Se minun täytyy saada! Muuten aarrekokoelmani ei ole täydellinen!” Kaikki muut jalokivet alkoivat näyttää lohikäärmeestä pieniltä ja himmeiltä. Se halusi aarteeseensa valtakunnan kauneimman jalokiven – prinsessa Ellinooran. Eräänä päivänä, kun prinsessa oli yksin linnan puutarhassa leikkimässä, lohikäärme nappasi tämän kynsiinsä ja lensi vuorelle. Vuorella lohikäärme sulki prinsessan vangiksi korkeaan torniin. Prinsessaa pelotti kovasti. Lohikäärme sanoi prinsessalle: ”Minä pidän sinua täällä vankina koko loppuikäsi! Et pääse enää ikinä kotiin!” Prinsessa purskahti itkuun.

Mutta Ellinoora ei jäänyt toimettomaksi, kun lohikäärme lensi pois. Prinsessa kuivasi kyyneleensä, otti taskustaan kännykän ja soitti hätänumeroon: 1 – 1 – 2. Kun hätäkeskuksesta vastattiin, prinsessa kertoi, että lohikäärme oli ryöstänyt hänet ja vanginnut korkeaan torniin. Prinsessa kertoi myös tornin osoitteen. Sitten prinsessa vastaili esitettyihin kysymyksiin: ”Onko lohikäärme paikalla tällä hetkellä?” – Ei. ”Onko tornissa ikkunaa?” – On. ”Kuinka korkea torni suunnilleen on?” – Noin 10 metriä. Hätäkeskuksesta kehotettiin prinsessaa odottamaan apua ja katsomaan ikkunasta. Kännykkä täytyi pitää valmiina, jos auttajat soittaisivat vielä ajo-ohjeita tornille. Prinsessa lopetti puhelun ja meni ikkunaan. Ellinoora olisi halunnut soittaa kotiin äidille ja isälle, mutta hätäkeskus oli käskenyt pitää kännykän valmiina, jos sieltä vielä soitettaisiin. Prinsessa tähyili ikkunasta. Häntä pelotti, että lohikäärme tulisi takaisin, ennen kuin apu ehtisi paikalle. Lohikäärmeestä ei kuitenkaan näkynyt merkkiäkään. Kohta paikalle ajoi hätäkeskuksen lähettämä palokunnan tikasauto. Palomiehet pystyttivät tikkaat ja yksi heistä kipusi tikkaita pitkin ylös ikkunan luokse. Palomies auttoi Ellinooran tikkaille ja niin prinsessa kiipesi alas tornista. Palomiehet veivät prinsessan takaisin linnaan. Siellä kuningas ja kuningatar olivatkin huolesta suunniltaan etsimässä kadonnutta tytärtään. Mikä riemu siitä syntyikään, kun prinsessa palasi turvallisesti kotiin! Kuningas ja kuningatar asettivat sen jälkeen linnan muurille lohikäärmevahteja, eikä lohikäärmeestä enää ollut harmia.

Kirjoittanut Päivi Tuulikki Koskela
