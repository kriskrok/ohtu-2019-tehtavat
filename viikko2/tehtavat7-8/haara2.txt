Yksinäinen kummitus

Talo oli vanha ja ränsistynyt. Sen kiviset seinät olivat halkeilleet ja ikkunat rikki. Köynnökset kiipeilivät rännejä pitkin. Ovet repsottivat vinossa. Katto vuoti. Kummituksesta se oli maailman paras talo. Kummitus Pöö oli asunut talossa yli sata vuotta. Se rakasti sokkeloisia huoneita ja pieniä kattoikkunoita, parvekkeita ja portaita. Mutta kummitus oli kovin yksinäinen. Joka yö Pöö kierteli talossa yksin kummittelemassa ja huhuili: "Hu huu... hu huu! Onko täällä ketään?" Ikinä kukaan ei vastannut. Kummitus oli talossa ihan yksin, vuodesta toiseen. Joskus se itki yksinäisyyttään ja aavemainen ulina kaikui talossa. Kummitus Pöö olisi niin kaivannut seuraa. Jotakuta, kenen kanssa jutella ja kummitella yhdessä. Tai edes kulkukissa, josta olisi seuraa. Mutta ei, talossa ei asunut ketään muuta.

Eräänä yönä kummitus oli tapansa mukaan kiertelemässä talossa ja huhuilemassa: "Hu huu... hu huu... hu huu... onko täällä ketään?" Silloin yllättäen kuului hiljainen ja arka vastaus jostakin päin taloa: "Hu huu?" Pöö innostui ja lenteli tohkeissaan seinien läpi: "HU HUU! HU HUU!!! Kuka siellä? Missä sinä olet?" Kummitus pysähtyi ja kuunteli. Mitään ei kuulunut. Oliko se erehtynyt? Silloin ääni kuului taas hiljaa: "Hu huu... täällä." Ääni kuului selvästi eteishallista. Kummitus ampaisi lentoon, syöksyi monen huoneen läpi ja liiti portaat alas isoon ränsistyneeseen eteishalliin. Siellä oli toinen kummitus! Epävarman oloinen vieras kummitus leijaili keskellä eteishallia ja vilkuili ympärilleen. Pöö jarrutti äkkiä ja lähestyi vierasta hitaasti. Se ei halunnut säikyttää vierasta kummitusta pakoon. "Hei, minä olen Pöö. Kuka sinä olet?" Pöö esittäytyi. "Minä olen Kammotus", vieras kummitus vastasi, "Tuota... Mahtuisiko tänne toista kummitusta?" "Mahtuu!" Pöö melkein kiljaisi. Vihdoinkin hän saisi seuraa! "Kun minun taloni purettiin kerrostalon tieltä... ja minä en oikein tiedä niistä uusista kerrostaloista... En oikein ehkä viihtyisi siellä..." Kammotus selitteli. "En minäkään pidä uusista kerrostaloista", Pöö sanoi nopeasti, "Ne eivät oikein sovi kummitteluun. Tällainen vanha talo on kummituksille paljon parempi. Tule, niin minä esittelen sinulle paikkoja!" Pöö veti uuden kummituksen kierrokselle taloon, ettei tämä vain muuttaisi mieltään ja lähtisi kerrostaloon. "Täällä on ruokasali ja olohuone... ja täällä portaikko... yläkerrassa on monta makuuhuonetta... ja katso ullakkoa ja näitä kattoikkunoita..." kummitus Pöö esitteli. Uusi kummitus oli ihastuksissaan. "Tämä on ihan mahtava vanha talo!" se ihasteli, "Saisinko minä jäädä tänne?" "Saat jäädä, ole kuin kotonasi", Pöö lupasi, "Minusta on vain hauska saada tänne seuraa!" 

Niin Kammotus jäi taloon. Kummituksista tuli oikein hyvät ystävät ja ne kummittelivat joka yö yhdessä. Enää Pöö ei ollut yksinäinen.

Kirjoittanut Päivi Tuulikki Koskela
